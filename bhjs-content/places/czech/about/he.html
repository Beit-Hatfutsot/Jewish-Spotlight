<h1>אודות</h1>
<h2>רות פדרמן לבית שטקלמאכר</h2>
רות פדרמן נולדה ב-1926 בעיירה פרוסטיוב (פרוסניץ בגרמנית), אז בצ'כוסלובקיה וכיום ברפובליקה הצ'כית. היא בתם של ארתור שטקלמאכר (1888 – 1933) ורוז'נה לדרר (1890 – 1944). המשפחה עברה לפראג כשרות היתה בת שלוש. האב היה אדריכל ומהנדס בניין ומילא תפקיד חשוב במיזמי בנייה בפראג, ביניהם הארמון רוקסי ברחוב דלוהה. הוא נפטר בשנת 1933. 
כבר בגיל צעיר הפגינה רות כשרון נדיר בציור ובאמנות. אמה עודדה אותה להתחיל ללמוד עיצוב אופנה בפראג.
<br>
<br>
בעקבות סיפוחו של חבל הסודטים על ידי גרמניה הנאצית ב-1938, וכיבוש יתר שטחי צ'כיה במרס 1939, ניסתה המשפחה - כמו יהודים רבים אחרים בצ'כוסלובקיה הכבושה - לצאת מהמדינה, אבל בקיץ 1939 כמעט ולא היה מקום בעולם שקיבל פליטים יהודים.
<br>
<br>
ניקולס וינטון, פעיל הומניטרי בריטי, יזם מבצע הצלה של 669 ילדים יהודים מצ'כוסלובקיה אשר היו מיועדים להתארח אצל משפחות מאמצות בבריטניה, במבצע שכונה לימים "הקינדרטרנספורט הצ'כי". אמה של רות הצליחה להכניס את בתה אל בין 250 הילדים, שהתעתדו לעזוב את פראג ב-1 בספטמבר 1939. ייתכן שכשרונה האמנותי של רות סייע בקבלתה לקבוצה. אולם ביום המיועד פרצה מלחמת העולם השנייה, הרכבת כלל לא יצאה, והילדים שבו לבתיהם. רובם לא שרדו את השואה.
<br>
<br>
ציוריה של רות נשמרו בתיקים של וינטון וכעת הם חלק מאוספי יד ושם. 
אמה של רות לא חדלה ממאמציה ובסופו של דבר הצליחה לשלוח את הבת לארץ ישראל שהייתה אז תחת שלטון המנדט הבריטי בעליית ילדים. רוז'נה והנס (1921 – 1944), אחיה הגדול של רות, נרצחו באושוויץ ב-1944, לשם נשלחו לאחר שהיו עצורים בגטו טרזינשטט. 
<br>
<br>
רות חיה בתל אביב עם דודתה, וקיבלה הכשרה מקצועית בעיצוב אופנה. היא למדה גם ציור אצל פרופ' יוסף שוורצמן. בשנת 1944 פגשה את שמואל פדרמן (1916 – 2006), והם נישאו ב-1947. בנם הבכור, עמי פדרמן, נולד ב-1948 – יחד עם המדינה היהודית הצעירה. יחד עם אחיו יקותיאל, יסד שמואל פדרמן את קבוצת מלונות דן, לימים נכללו בה כל מלונות היוקרה בישראל. 
<br>
<br>
רות הקדישה את חייה לגידול המשפחה. רק בשנות הארבעים לחייה התחילה לממש את שאיפותיה וחלומותיה עם פתיחתם של שלושה בוטיקים יוקרתיים במלונות דן בתל אביב, ירושלים וקיסריה. היא הצליחה לבטא את יכולותיה האמנותיות בסגנון ייחודי שנבע מאהבתה הרבה לאמנות באופן כללי ובעיקר לציור. היא המשיכה לצייר בסדנאות שהנחה יעקב מישורי ויצרה עבודות בנושאים קרובים ללבה, שמביעות אהבת חיים חזקה.

<h2>אודות האתר</h2>
מבט על יהודי הרפובליקה הצ'כית הוא אתר המתמקד בתולדותיהן ובמורשתן של הקהילות היהודיות בשטחי הרפובליקה הצ'כית. באזורים ההיסטוריים של בוהמיה ומורביה ישבו קהילות יהודיות רבות כבר בימי הביניים המוקדמים. באתר תמצאו תקצירים על תולדותיהן של כמאתיים קהילות, תיעוד חזותי, ביוגרפיות של אישים נודעים שנולדו או פעלו באזור, וציר-זמן של תולדות היהודים. כל אלה מעניקים מבט מקיף על תקופות סוערות וגם על יצירה יהודית משמעותית במשך דורות ועל מורשת מגוונת ויקרת ערך. 

<h2>תודות</h2>
בית התפוצות מודה לגב' חווה כהן, בתו החורגת של אדוארד לקס, ושל מר דרור כהן על שהביעו את הסכמתם האדיבה להשתמש בסרט "ימים יפים בברנו".